### Sesja 135
##### [Sesja 134](#sesja-134) [Sesja 136](#sesja-136)
1. Bilans strat
    - Za przyzwoleniem Morgana nieprzytomny, wciąż rozpalony {wyspiarz}Kristoff zostaje odstawiony do łóżka w jednym z wolnych pokoi.
    - Pracownicy i patroni karczmy, nie pojmując, co naprawdę się wydarzyło, ozłacają podziękowaniami skonsternowanego Finarrina. W sposobnej chwili opowiadamy, co zaszło w lesie: Kajetan - przed, a Ilana - po jego przybyciu. Jak się okazuje, druid nie miał pojęcia o "talencie" goszczącego u niego młodzieńca.
    - Ilana idzie zająć się naszym nowym kolegą {druidem}Kristoff, gdy w tym czasie Kajetan, częściowo na prośbę druidki, przysiada na ławce pod karczmą i materializuje swojego wodnego sobowtóra w okolicy Lukrecji. W budynku przypominającym ciemny barak, gnomkę opatruje jakaś ciemnowłosa półelfka. Na widok elfa zasłania ranną własnym ciałem, dobywa sztyletu i woła po pomoc.
    - Po chwili do pomieszczenia wbiega dwóch wojaków - zabandażowany Dusek oraz kobieta o krótkich, słomkowych włosach, z przepaską na jednym oku, przykrywającą część dłuższej blizny. Początkowo wzięty za wiewiórczego skrytobójcę (???), wyjaśniając skąd się wziął i za poręczeniem Duska, Kajetan rozładowuje sytuację.
    - {Czarodziej}Kajetan dowiaduje się, że ma przyjemność rozmawiać z członkami specjalnej jednostki wojska temerskiego, Niebieskimi Pasami.
    - Kobieta poluje na komando Yaevinna. Jest skłonna zapłacić za odnalezienie jego kryjówki. Na odchodne przedstawia się jako komendantka Ves.
    - Druidka dogląda Kristoffa. Nadal gorączkuje, ale budzi się na chwilę i zrywa do okna. Z jego oczu niczym rozżarzone węgle, idą iskry, a całe ciało goreje, aż powietrze wokół zaczyna falować. Młodzian "wyładowuje" resztki żywiołu w powietrze, mało nie podpalając budynku i znów się osuwa, ale tym razem spokojniejszy i chłodniejszy. Ilana odstawia go do łóżka, chrapiącego jak po porządnej popijawie.
    - Zauważamy, że zjechało się sporo nowych gości, z łopatami i pustymi wozami. Są trochę zaskoczeni i jakby rozczarowani, że karczma nadal stoi.
2. Wszystkie karty na stół
    - Zapytany Morgan opowiada, że w Mayenie Temerczycy konstruują fort. Uznano, że to dobry punkt obronny, który już kilkakrotnie zwrócił uwagę Czarnych. Budowę nadzorują Niebieskie Pasy, a studenci z Oxenfurtu pracują, by zachować artefakty i historię miasta, nim przebudowa zniszczy ślady przeszłości.
    - Kajetan rozmawia z Yaevinnem celem potwierdzenia spotkania w Cleves. Elfy siedzą wokół ogniska przy jakiejś skarpie, opatrują siebie i zawodzącego sowiołaka.
    - Przy okazji czarodziej dowiaduje się, że Morgan był niegdyś havekarem, ale stał się chciwy i zaczął handlować własnością Wiewiórek, w tym czymś należącym do Karoll. Gdy ta zgłosiła się po swoją "zgubę", poszczuł ją i przepędził (zdaje się ma na myśli pomną utarczkę z naszym udziałem). Yaevinn obiecuje dać mu spokój, jeśli tylko odda, co zabrał.
    - {Elf}Kajetan dzieli się z Ilaną rewelacjami Wiewiórki. Idziemy więc szczerze rozmówić się z krasnoludem. Guus zaprasza nas do kantorka i częstuje kolejką. Niechętnie przyznaje, że waśń z Wiewiórkami jest sprzed naszej wizyty, a więc potwierdza wersję Yaevinna.
    - Karczmarz opowiada też, że to nie on najął wiedźmina - zaledwie nie chciał nas więcej widzieć w karczmie. O zlecenie na zmiennokształtną, nawiasem za psie pieniądze, prosił sam {wiedźmin}Gaetan, zoczywszy wielce udatny plakat w galerii (nie)sław.
    - Po tych rewelacjach Ilana wychodzi poirytowana nie na żarty.
    - Kajetan dopytuje o stawkę wiedźmina - 15 sztuk złota i 50 srebrników. Teraz już równie rozsierdzony, co druidka, wyłuszcza krasnoludowi swoje warunki: jako, że zdecydował się zrobić posłańca z maga, to zapłaci jak za usługi takowego. Ma wypłacić nam swoją część nagrody za Yaevinna (500GP) oraz - dla zasady - obiecane wiedźminowi grosze i zdjąć nasze podobizny ze ścian karczmy, albo spali je wraz z całym przybytkiem, aż do gołej ziemi. Guus na szczęście reaguje nad podziw zdroworozsądkowo i nie targuje się z żadnym z wymienionych warunków naszej tak zwanej współpracy.
    - {Czarodziej}Kajetan rozmawia też z Gaetanem, nadal bawiącym w Angrenie, w jakimś burdelu. Ten bez śladu zażenowania potwierdza opowieść {karczmarza}Morgan, stwierdzając, że zmiennokształtni zawsze w końcu poddają się swoim instynktom, krzywdząc ludzi wokół, a kontraktu potrzebował, bo nigdy nie morduje myślących potworów bez zlecenia. Wytknięcie cynizmu, sprzeczności i pokrętnej moralności spływa po nim jak po tłustej kaczce.
    - Od Mirny elf dowiaduje się, że jej eksperymenty z dziwostrętem postępują, a sytuacja w Ysgith została rozwiązana w oczach jej gangu.
    - W tym czasie Ilana odnajduje Finarrina ćmiącego fajkę przy kominku. Słucha, co tam w Wiosce. Gdy mentor wchodzi na tematy polityczne, zmęczona zmienia wątek i dzieli się relacją z Ysgith.
    - Znużeni i zmęczeni, rozchodzimy się na spoczynek, nie kłopocząc się regulowaniem rachunku za nocleg.
3. Chłopiec na posyłki
    - Nazajutrz z samego rana Ilana zagląda do {wyspiarza}Kristoff. Trafem zastaje go w połowicznym negliżu podczas porannych ablucji. Zakłopotana, wspomina tylko o śniadaniu i zatrzaskuje pospiesznie drzwi.
    - Jemy śniadanie z druidami. Finarrin dochodzi do wniosku, że chętnie wybierze się z nami do Mayeny. Jego rudowłosy gość, korzystając z okazji, nareszcie się przedstawia jako Kristoff Elde[<sup>1</sup>](#ad1).
    - Kajetan popisuje się swoją znajomością narzecza Wysp, po czym, nie przywiązując do informacji żadnej wagi, opowiada, że nauczyli go Drummondowie, oraz że Ilana się nawet z jednym spotyka, za co druidka wymierza mu kopniaka pod stołem.
    - Dziewczyna przypomina sobie o tabliczce. Zauważa wiadomość od Skovika:
        - przyłączyli się do wędrownego handlarza
        - są w drodze do Kaer Muine, w jego rodzinne strony
    - Uzgadniamy, że Finarrin i {podopieczny Myszowora}Kristoff wyruszą sami do Mayeny. Spotkamy się w forcie, albo wcześniej, jeśli ich dogonimy załatwiwszy swoje sprawunki.
    - My tymczasem udajemy się do Cleves. Kajetan wysyła przodem swoją sowę, by mieć ogląd na drogę przed nami. Przekraczamy rzekę i jesteśmy już blisko celu, gdy naszych uszu dochodzi dźwięk jakby przetaczającego się po niebie gromu. Widzimy w oddali ziejącego ogniem smoko-podobnego potwora, zdaje się tego od Ivara i Zerrikanek. Gadzina jest w trakcie polowania na okoliczne ptactwo.
    - Naprzeciw wychodzi nam 3 Scoia'tael z łukami gotowymi do ataku. Dziwią się, że jesteśmy głośni, co Kajetan celnie ripostuje, że to nie za nami gania cała armia Królestw Północy.
    - Pozostałości miasteczka to niemal zupełna ruina, zostały zgliszcza i jedyna baszta, w której siedzi Yaevinn.
    - W obozie w ruinach znajduje się około tuzina Wiewiórek. Wśród nich jest półelf Remi, a także Lyssa, elfka z Ellander, która wychodzi Ilanie na powitanie. Co ciekawe, to komando, zamiast kit wiewiórek, nosi przy pasach pióra swojej "maskotki" - {owlbeara}sowiołak.
    - {Furia}Lyssa tłumaczy druidce, że elfy weselą się, bo wkrótce wracają do domu, do Doliny Kwiatów. Cesarz, który skazał Scoia'tael na banicję, wyciągnął nareszcie kopyta. Jego dekret obiecujący stryczek elfim bojówkarzom stracił więc ważność i nic już nie stoi im na zawadzie.
    - Podczas gdy Ilana zostaje wśród wojowników, zajmując się ranami sowiołaka, Kajetan idzie rozmówić się z przywódcą komanda.
    - Yaevinn potrzebuje przedmiotu, który należał do Karoll, a który ukradł Morgan. {Czarodziej}Kajetan, wyprowadzony z równowagi w krótkich, żołnierskich słowach wyjaśnia, że właśnie w celu zwróceniu przeklętego fantu krasnolud z karczmy wysyła posłańców do Mahakamu, z których mordowania komando zrobiło sobie sport. Obaj szemrańcy mogli sobie to wyjaśnić listownie, bez mieszania w to naszej dwójki, która zaledwie wpuściła Enid w środek zaogniającej się sytuacji.
    - Rzeczony przedmiot ma posłużyć jako "wkupne" do Dol Blathanna dla całej bandy Wiewiórek, podobno zostaną przyjęci z otwartymi ramionami. Właściwie nie znając Kajetana, Yaevinn mówi mu, że i dla niego znajdzie się miejsce. Czarodziej wyjaśnia, że nie jest zainteresowany powrotem do ojczyzny, która maluje mu się w barwach ksenofobii i manipulacji.
    - Rozchodzimy się w pokoju, kolejny kurier Morgana ma przejść bezpiecznie, pozwalając zamknąć patową sytuację dwójki nieludzi.
    - Na odchodnym Ilanie udaje się wytargować flaszkę bimbru z mandragory (nota bene z obrabowanych transportów krasnoluda) za informacje o roli i uprawie ziemi.
4. Sny i inne historie
    - Stajemy na noc w drodze do Mayeny. Ilana usiłuje przyśnić się Ivarowi, ale młodzian najwyraźniej jeszcze nie śpi. Próbuje więc raz jeszcze, nieco później:
        - zastaje go pracującego w kuźni
        - tym razem czuje, że ma większą kontrolę nad snem, co skłania ją do eksperymentowania z otoczeniem
        - Ivar faktycznie znalazł sobie miejsce w okolicznej kuźni w Dorian
        - jest pogodny i zadowolony, mogąc chociaż na chwilę uciec od swoich obowiązków
        - przypomnienie o smoku nieco psuje mu humor
        - podobno odwiedził go ktoś, kto wypytywał o smoka - gdzie gniazduje, jak go odnaleźć itp.
        - Chida powoli dochodzi do siebie, wkrótce będzie chciała iść szukać zemsty
        - Ilana wspomina o Kristoffie, którego spróbuje zwerbować do pomocy
        - Ivar sugeruje, by dowiedziała się z jakiego rodu rzeczony druid się wywodzi
        - tym razem senną komunikację druidka zakańcza samodzielnie
    - Kajetan tymczasem knuje za plecami Ilany i komunikuje się ze Skovikiem. Chce zorganizować kochankom schadzkę za pośrednictwem swoich magicznych sztuczek - odkąd kręci się przy nas {ognisty młodzian}Kristoff, {druidce}Ilana przedłużająca się rozłąka daje się we znaki na tyle, że nawet niezbyt rozgarnięty elf zauważył, że coś jest na rzeczy.
    - {Elf}Kajetan rozmawia z {osiłkiem}Skovik podczas ich postoju, po jakiejś jatce. W obozie leżą truchła wilków o srebrnobiałym futrze i czerwonych ślepiach, w sumie 6 rosłych bestii.
    - Skovikowi towarzyszy już tylko 10 chłopa. Zabierają się za oprawianie zwierzyny, gdy Kajetan ustala szczegóły spotkania - w pół drogi do Caer Muine, w osadzie Arinbjorn, dokąd mają dotrzeć za jakieś 2-3 dni.
    - Obecność dopplera czarodzieja nie uchodzi uwadze obozowiczów. Na odchodnym, korzystając ze sposobności, Kajetan przekazuje Otygowi pozdrowienia od dziadka i się rozpływa.
    - Nazajutrz ruszamy dalej. W drodze powiadamiamy Morgana o rezultacie pertraktacji. Szlak wypada nam przez pobojowisko, z którego ludzie wykopują co się da, grabiąc po żołdakach trupy poległych.
    - Doganiamy druidów wieczorem, niemal pod samą Mayeną. W drodze mijamy pomne miejsce wczorajszej rozprawy, znaczone przez zwłoki konia.
    - W Mayenie postawiono póki co pojedynczą wieżę strażniczą wraz z kilkoma skromniejszymi zabudowaniami. Całość otacza ostrokół. Z racji późnej pory, rozbijamy obóz i planujemy wejść do fortu kolejnego dnia.
    - Kajetan wspomina Ilanie o rozmowie ze Skovikiem. Nalega, by przed umówionym spotkaniem przetestowała i oswoiła się trochę z nowym sposobem komunikacji, mając na uwadze wyboje, na jakie sam natknął się próbując "dodzwonić" na Wyspy. Odchodzimy na osobność. Ilana, asekurowana i nawigowana przez elfa, poddaje się zaklęciu:
        - czuje, jak jej świadomość szybuje nad szeroką wodą
        - coś jakby magiczny lej próbuje zakłócić jej trajektorię i przyciągnąć do siebie, szczęśliwie opiera się efektowi
        - materializuje się ku swemu zdziwieniu na środku jeziora wspartego o górską ścianę
        - testuje solidność wodnych nóg, spacerując do brzegu po tafli wody
        - Skovika nie widać, są za to jego ludzie; dziwują się i nazywają ją "wodną nimfą"
        - coś, jakby jakaś niewidzialna nić, pociąga ją wgłąb wody
        - tym razem poddaje się przyciągającej sile, wiedziona przeczuciem
        - dociera aż do skalnej ściany, jednak nie jest w stanie jej sforsować
        - wygląda to jakby Skovik, będący kotwicą zaklęcia, spacerował wewnątrz góry
        - nie mogąc skrócić dystansu do wciąż oddalającego się wyspiarza, pozwala zaklęciu przeminąć
    - Rozsiadamy się wygodniej przy ognisku. Kristoff, zagajony przez Ilanę, ćmiąc fajkę opowiada nieco o swojej przeszłości i przypadłości:
        - wywodzi się z Blandare, osady górniczej położonej wysoko w górach
        - druidem został bardziej z musu lub też zrządzenia losu, aniżeli z własnej woli
        - jego predyspozycje objawiły się spontanicznie, podczas pracy na urobku i poskutkowały wybuchem metanu; kilka osób zginęło, on sam cudem przeżył
        - po tym wypadku skierowano go na nauki do okolicznych druidów rezydujących w gaju Gedyneith
        - w otoczeniu druidów spędził kilka dobrych lat
        - przyjmował nauki u Myszowora (od jak dawna, póki co nie wiemy), ucząc się jak kontrolować swoją przypadłość, którą niestety dalej jest zmuszony od czasu do czasu karmić płomieniami
        - w okolicy gaju, prawie równo rok przed dwuksiężycową nocą, spadł meteor, niszcząc osadę zwaną Redgil
        - na Wyspach mają sporo trolli, ale nie takich, jak na kontynencie, doglądających mostów
        - wyspiarz pokazuje nam swoje wystające spod rękawów tatuaże, które ponoć pomagają mu kontrolować żywioł
    - By zademonstrować reszcie zgromadzonych przy ogniu, o czym mówi, Kristoff przywołuje na chwilę swojego pupila. Lis pojawia się i spaceruje wokół paleniska, przyciągając do siebie płomienie, zostawiając na ziemi czarne, wypalone ślady swoich łapek.
    - Ilana próbuje w subtelny sposób wybadać, co dokładnie wyspiarz wie o nas od Finarrina.
    - Kajetan, mimo bury jaką dostał od Ilany za opowieści o Drummondach, wypala, że dziewczyna potrafi zamieniać się w niedźwiedzia, sądząc, że to nic szokującego wśród druidów.
    - Kristoff jest wyraźnie skonsternowany. Jedyny przypadek zezwierzęcenia, o jakim słyszał to klątwa rzucona przez Freyję na wyspiarza (Morkvarg?), który zbezcześcił jej świątynię. Pewien wiedźmin, serdeczny przyjaciel Myszowora, badał jego sprawę.
    - Konsternacja rudobrodego ucznia Myszowora, jego kondolencje dla {dziewczyny}Ilana i rysująca się na jej twarzy chęć mordu prowokują {elfa}Kajetan do zamiany w żółwia, w nieudolnej próbie rozładowania sytuacji.
    - Ilana, ku swemu zaskoczeniu dotknięta nieoczekiwaną reakcją nowo poznanego {druida}Kristoff, idzie na spacer przemyśleć sobie to i owo.
<div align="right"><i><a id='ad1'></a><sup>1</sup>Przyp. tłumacza: z języka Skellige: <b>starszy<b></i></div>


##### [Sesja 134](#sesja-134) [Sesja 136](#sesja-136)