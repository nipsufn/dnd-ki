### Sesja 31
[Sesja 30](#sesja-30) [Sesja 32](#sesja-32)
1. Craag An
    - We wnętrzu Ogromnej, Wywiniętej Kopuły Leomunda panuje prawie absolutna ciemność. Powietrze jest tutaj zastałe, nie ma żadnego wiatru ani zmian w temperaturze.
    - Stojące niczym w parku sczerniałe, bezlistne drzewa opadają w bezwietrznej atmosferze jako popiół pod wpływem delikatnego dotyku. Na fragmentach ziemi nie pokrytych sadzą i kamieniach rośnie nieco cieniolubnych grzybów i porostów.
    - Podążamy wgłąb, wzdłuż szpaleru dawno martwych drzew, mijając czasem jakieś zabudowania. Cokolwiek stało się z drzewami, nie zdaje się wpływać na nieorganiczne materiały.
    - Odwiedzamy jeden ze stojących nieco na uboczu budynków z częściowo zapadniętym dachem. Udaje nam się odkopać częściowo zasypane drzwi i wyciągnąć je. Wewnątrz widzimy zasłonięte od reszty zapadniętym dachem zmumifikowane zwłoki elfa. Decydujemy się zostawić go w spokoju, widząc jakiś wydrapany napis w ścianie.
    - Podążamy dalej główną ścieżką wśród drzew. Nieopodal znajdujemy ścięty obelisk na kształt tablicy pamiątkowej, przy którym leży trochę większa kupa sadzy oraz nieco pleśni - zdaje się zwłoki. Sama tablica przedstawia mapę Craag An, składającego się z 7 koncentrycznych kręgów.
    - Z mapy dowiadujemy się, że przybyliśmy z dzielnicy farmerskiej. Na mapie znajdują się różne oznaczenia symboliczne, w tym jedno, które natychmiast przyciąga uwagę Ilany - rogaty hełm. Kajetan objaśnia, że symbol ten oznacza najprawdopodobniej zbrojownię.
    - Zmierzając dalej w stronę centrum miasta zabudowa powoli staje się nieco gęstsza. Na niektórych murach dostrzegamy wysmarowane napisy w Starszej Mowie, _"Precz z królem"_. Na innych widać blade cienie sylwetek.
    - Przez magiczne szkiełka dostrzegamy ciężką, niemal nekrotyczną aurę emanującą martwym zimnem. Zjawisko zdaje się mieć epicentrum w samym sercu miasta.
    - Ilana, badając aurę Mocy, wyczuwa kilka innych skupisk magii. Prowadzi nas do jakiejś fontanny, przy której wyczuwa magię szkoły ewokacji.
    - Ławy i ściany w okolicy fontanny są pokryte znaczną ilością cieni. W pewnym momencie Ilanie wydaje się, że cienie się lekko poruszyły.
    - [Druidka](Ilana) i jej [mentorka](Enid) rozdmuchują jedną z zasp sadzy i popiołu. Na odsłonięty bruk upada kamienny piesek, _"Pimpuś"_[<sup>1</sup>](#ad1), zaraz obok świeżo odsłoniętego kolejnego cienia.
    - Ilana podnosi zabawkę. Kajetan podchodzi do jednej ze ścian, na której zdaje się pojawiły się nowe sylwetki i próbuje ją wyczyścić. Cienie atakują.
    - Po krótkiej, bardzo męczącej walce, druidzi zapalają światło dzienne. Cienie ustępują, rozpraszając się na granicy światła.
    - Krocząc dalej w stronę centrum zauważamy ślady walki i więcej haseł powypisywanych na ścianach, czasem przeciw królowi, a czasem przeciw królowej. Na myśl przychodzi wojna domowa. 
    - Zauważamy też strzałki zrobione z mchu, które musiały zostać "zasadzone" ponad wiek temu - zastanawiamy się kto i jak je zrobił.
    - Na jednej ze ścian połyskuje magią atramentowy napis: _"Do wszystkich ocalałych: mam schron, jedzenie; przybywajcie"_ oraz opis lokacji, z grubsza pokrywający się ze strzałkami, którymi póki co zdecydowaliśmy się kierować ku wewnętrznemu kręgowi miasta.
2. Wycieczka do schronu
    - Zbaczamy lekko z wytyczonego kursu i odnajdujemy złamaną wieżę otoczoną magicznym kręgiem ochronnym. Wewnątrz nie ma ani śladu sadzy, na zniszczonej konstrukcji widać prowizoryczny dach.
    - Przechodzimy przez krąg stanowiący barierę ochronną. Obszar wydaje się być opuszczony, nikt nie odpowiada na pukanie do drzwi. 
    - Kajetan rozbija magiczny bąbel tak blisko kręgu (od wewnętrznej strony) jak to tylko możliwe. Ilana nie czeka aż zaklęcie zostanie rzucone, pod postacią pająka ogląda wnętrze ruin.
    - Wewnątrz wieży pająk-Ilana dostrzega ciemne, wyschnięte plamy cieczy, możliwe, że krwi. Piętro budowli wypełniają klatki z kośćmi, definitywnie elfimi.
    - Na jednej z klatek siedzi coś żywego - wychudłe, blade, łyse stworzenie o elfich uszach. Stwór łamiąc kości wysysa z nich długim językiem resztki szpiku. Zdaje się przez wyrwę w ścianie obserwować nasze schronienie, kiedy nagle dostrzega pająka.
    - [Młoda druidka](Ilana) zauważona ucieka, jednak nie może dostać się do bąbla.
    - Kajetan niszczy istniejący bąbel, aby stworzyć nowy, w którym zmieszczą się wszyscy członkowie drużyny. Zajmie to jednak chwilę, a z wieży słychać już nadciągającego stwora.


<div align="right"><i><a id='ad1'></a><sup>1</sup>Pimpuś Sadełko?</i></div>
