### Sesja 144
##### [Sesja 143](#sesja-143) [Sesja 145](#sesja-145)
1. Na ~~smoka~~ [krabopająka](#b_krabopajak)!
    - [Ilana](#g_ilana) zauważa wiadomość na kamieniu komunikacyjnym sprzed około dnia-dwóch. [Skovik](#p_skovik) pisze, że dotarł już do [Fornhali](#l_fornhala), co wiąże się z tym, że przez jakiś czas nie będzie w stanie odpowiadać na wiadomości. Wspomina, że droga przywołuje w nim wiele wspomnień, które jednak - wraz ze swą przeszłością - musi zakopać (dosłownie i w przenośni) i zostawić za sobą, nim po raz wtóry przekroczy progi [Fornhali](#l_fornhala).
    - Opuszczamy chatkę [Kajetana](#g_kajetan), tym razem stylizowaną na młyn wodny. Wita nas wyjątkowo rześki poranek. Idziemy rozejrzeć się po okolicy.
    - Szum wody z wodospadu nieopodal jest tak głośny, że niemal zagłusza rozmowę. W dole, na porośniętych brzegach rozlewiska słyszymy poruszenie. Jego źródłem są walczące ze sobą endriagi-wojowniczki. Co ciekawe, zachowują się podobnie, jak [kikimory](#b_kikimora) z wyzimskich bagien. W ferworze walki spadają ze skarpy, otrzepują się i rozchodzą jak gdyby nigdy nic.
    - [Chida](#p_chida) sugeruje, by rozejrzeć się za leżem naszego [krabopająka](#b_krabopajak). Zadanie jest niełatwe - w rozlewisku widać sporo nor i jam różnych rozmiarów. Okolica, oprócz tego, że przypomina istną termitierę, roi się od poprzewracanych drzew.
    - [Kajetan](#g_kajetan) wysyła na zwiad sowę śladem leśnego wyłomu, który ciągnie się daleko na południe, aż do styku rzeki z [Brokilonem](#l_brokilon). Na brzegu pralasu widnieją ślady potyczki - wyrwane drzewa i sterczące z nich strzały. Decydujemy się zbadać znalezisko z bliska.
    - [Chida](#p_chida) wytycza nam drogę przez teren endriag. Robotnice przyglądają nam się zaciekawione, ale [Kajetan](#g_kajetan) skutecznie płoszy je swoją głośno recytowaną, "górnolotną" poezją.
    - Na miejscu konstatujemy, że strzały niechybnie należały do jednej z driad (aż dziw, że po nie nie wróciła). Tutejsze drzewa są miejscami przypalone kwasem. Na jednym z nich znajdujemy strzępek zakrwawionego materiału, zdaje się wełnianego płaszcza. Więcej takich ludzkich śladów prowadzi dalej wgłąb [Brokilonu](#l_brokilon).
    - [Ilana](#g_ilana) ma pewne przeczucie co do właściciela tych śladów i prosi, by [Ivar](#p_ivar) wszedł głębiej sprawdzić, jak daleko sięgają. [Rycerz](#p_ivar) wraca z zawiniątkiem - uszkodzonym przez kwas plecakiem z zakrwawioną, podartą na strzępy odzieżą. Ubiór wygląda, jakby właściciel rozerwał je od środka. W plecaku, oprócz zapasu przypalonych ubrań, zepsutego jedzenia i zestawu do robienia strzał jest zawinięty w skórę, leciwy i wyświechtany, ale wciąż ostry nóż.
    - Znalezione poszlaki dają druidce asumpt przypuszczać, że w istocie oto natknęliśmy się na miejsce wypadku feralnej karawany z [krabopająkiem](#b_krabopajak), z udziałem dziwacznej przewodniczki, teraz jeszcze bardziej niecodziennej, bo zdaje się, mającej wiele wspólnego z cieślą-wilkołakiem (nóż do robienia w drewnie, rozdarte ubrania). Co do [krabopająka](#b_krabopajak), stwór pogruchotał tu ochroniarzy i dał nogę, ale nie w las, a  w stronę, z której przyszliśmy.
    - Nie widząc innej opcji, wracamy do punktu wyjścia. [Ilana](#g_ilana) próbuje wytężyć zmysły i odszukać bestię, o dziwo z powodzeniem. Wygląda na to, że [krabopająk](#b_krabopajak) zaszył się głęboko pod ziemią, gdzieś poniżej naszego miejsca noclegu.
    - W międzyczasie [Kajetan](#g_kajetan) przygląda się beczkom butwiejącym w błocie nieopodal nas. W beczkach znajduje się wino, choć obecnie tak zepsute, że bliżej mu do najpodlejszego bimbru. Jedna z nich wygląda na przebitą czymś długim, może odnóżem.
    - Wizja lokalna ujawnia tylko 2 jaskinie, do których ten bydlak mógłby się zmieścić. Zrzucamy okiem do jednej z nich, ale odpuszczamy, gdy ze środka wychodzą dwie spore endriagi-wojowniczki. Idziemy więc sprawdzić tę drugą, znajdującą się za wodospadem.
    - U wejścia, jak i dalej wgłąb ktoś zamontował obręcze na pochodnie. Gdy wchodzimy głębiej, [Ilana](#g_ilana) czuje nasilający się trop [krabopająka](#b_krabopajak).
    - Podążamy dalej. Tutaj jaskinia z naturalnej przechodzi w obrobioną ludzką ręką. We wnętrzu jednej z przechodnich komór stoją zbutwiałe skrzynie i resztki legowisk - pozostałości po czyimś obozowisku. Rozglądamy się po porzuconym dobytku. [Kajetan](#g_kajetan) znajduje niewielką skrzyneczkę z kilkoma pierścieniami w środku. Błyskotki ozdabia symbol bogini [Kreve](#r_kreve).
    - Dalej jaskinia rozgałęzia się na 3 tunele. Sprawdzamy je po kolei. W pierwszym, wyrobionym, ze śladami kół na deskach na podłodze, znajdujemy zwłoki endriagi i całe mnóstwo beczek z winem - z [Cintry](#l_cintra), [Cidaris](#l_cidaris) itp. Zbiory datują na jakieś 50-100 lat wstecz. Zauważamy też skąd wzięła się tu endriaga - wypadła z małego tuneliku, który sama wykopała nad wejściem do tej sali.
    - Ten wariant kończy ślepa kiszka przypominająca magazyn. W nim znajdujemy kolejne skrzynie w nieco lepszym stanie, religijne księgi niemal do cna zjedzone przez ząb czasu, złote i srebrne kielichy oraz inne dewocjonalia. Szybko konstatujemy, że musi to być ten legendarny dobytek świątyń i świątobliwych z [Kerack](#l_kerack) (na oko 300-400GP). Nie chcąc ściągać na siebie potencjalnego gniewu bóstw, ale też całkiem przyziemnych rabusiów tych dóbr, zostawiamy je jak są. Jedynie [Ilana](#g_ilana), znalazłszy złoty, bogato zdobiony sierp z podobizną Melitele, zabiera go z zamiarem oddania kapłankom w [Ellander](#l_ellander).
    - Wracamy do wejścia, sprawdzić najpierw tunel endriagi. [Ilana](#g_ilana) idzie na rekonesans. Trafia na komorę lęgową, w której skonfundowane, ogłupiałe endriagi usiłują ratować jaja. Druidka, zmieniona w małego pająka omija je i kieruje się dalej, słyszy przy tym szum wody. Dociera do rozdroża, gdzie uderza ją smród rozkładu z tunelu na wprost. Tunel ten prowadzi do leżą królowej endriag, zawiniętej w kokon i martwej. Tu trop [krabopająka](#b_krabopajak) jest najsilniejszy, ale nigdzie go nie widać.
    - Okazuje się, że do leża królowej-matki prowadzi także jeden z 3 tuneli, które rozważaliśmy na samym początku. Po drodze [Ilana](#g_ilana) mija stos trupów po tutejszej kolonii endriag. Woda w jaskini jest brudna, smrodliwa i gęsta niczym smoła. Coś błyszczy w niej tęczową, magiczną aurą, zdaje się jakieś fragmenty kości lub kamieni.
    - [Druidka](#g_ilana) zdaje relację reszcie drużyny ze swoich odkryć. Zawracamy więc, by dojść do leża najszerszą i najwygodniejszą drogą, omijając przy tym gniazdo. W drodze mimo to parokrotnie atakują nas endriagi, ale szybko sobie z nimi radzimy, głównie za sprawą [Kajetana](#g_kajetan) i [Kristoffa](#p_kristoff).
    - Gdy [Wyspiarz](#p_kristoff) osłania nasze tyły przed endriagami, reszta zapuszcza się do głównego leża. Początkowo pomieszczenie wydaje się być puste - nie licząc zwłok w kokonie - ale [Ilanie](#g_ilana) nader dobrze udaje się sprowokować zakamuflowanego [krabopająka](#b_krabopajak).
    - W czwórkę udaje nam się nad podziw sprawnie ubić bestię. Niemniej w czasie walki coś miesza w głowie [Chidzie](#p_chida) i [Kajetanowi](#g_kajetan), zmuszając ich do atakowania kogo popadnie.
    - Nie będąc w stanie ruszyć całego potwora, odcinamy jedynie jego fragment na dowód ukatrupienia go. [Ilana](#g_ilana) wspomina o dziwnych, magicznych odłamkach w wodzie, ale poirytowany nie na żarty i zaniepokojony [Kajetan](#g_kajetan) nie chce nawet o tym słuchać, a jedynie wyjść jak najprędzej z jaskini. Nie zgadza się, by druidka została samojeden w tyle, próbując wybadać sytuację.
    - W czasie dyskusji, dotąd doskonale panująca nad sobą [Ilana](#g_ilana) także ulega urokowi i rzuca się na [elfa](#g_kajetan) z pazurami. Ten bez słowa obraca się na pięcie i odchodzi, nie bacząc już na resztę drużyny.
    - W grobowej ciszy i podłych nastrojach udajemy się na nocleg do wyczarowanego przez [Kajetana](#g_kajetan) lokum.

##### [Sesja 143](#sesja-143) [Sesja 145](#sesja-145)