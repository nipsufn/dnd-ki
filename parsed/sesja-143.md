### Sesja 143
##### [Sesja 142](#sesja-142) [Sesja 144](#sesja-144)
1. W góry serca
    - [Kajetan](#g_kajetan) próbuje zastregoborować do [Eskela](#p_eskel), bezskutecznie - wiedźmin jest ekranowany, albo ktoś umyślnie blokuje połączenie.
    - W międzyczasie na patrol nad okolicą zostaje posłana sowa [elfa](#g_kajetan). Szybując nad lasem dostrzega głębokie koleiny od wozu, idące od północnego zachodu i przechodzące pod karczmą wiedźmina. Gdzieniegdzie widać stare ślady krwi.
    - Nie mogąc znaleźć dalszych tropów w [Burdoff](#l_burdoff), ruszamy w góry na spotkanie z [Ivarem](#p_ivar) i [Chidą](#p_chida). Rozbijamy obóz na noc, tym razem [Kajetan](#g_kajetan), pomny na wyspiarskie lubienia, sponsoruje gościom w swych skromnych progach saunę i pokój z lodem.
    - Wieczorem [elf](#g_kajetan) kontaktuje się z [Mirną](#p_mirna). Dziewczyna dostała reprymendę od [Nilfgaardczyka](#l_nilfgaard) względem swej plantacji mandragory i przykaz, by przenieść ją dalej od miasta. Przy okazji wychodzi na jaw, że Wielebny nie pracuje dla Salamander, a należy do zaprzyjaźnionego gangu, z którym ogniste jaszczurki czasem współpracują. Ponad to prowadzi arenę w Ravelinie.
    - Zagadnięty o postępy [Morgan](#p_morgan) akurat rżnie w karty z [Yaevinnem](#p_yaevinn) i paroma innymi nieludziami. Kurier wrócił, ale krasnolud dalej nie odzyskał swojej zguby.
    - Ponoć bibelot to szkiełko podobne do [Kajetanowych](#g_kajetan), przenikające przez skały i ukazujące różne złoża i rudy. Używał go jego kontrahent, niejaki [Ksawier](#p_ksawier), do znajdowania kolejnych złóż, aż napatoczył się na dziwną piramidę, przez którą krasnoludy mają teraz kłopoty. Fant zarekwirował [mag](#p_istredd), który pojawił się w [Mahakamie](#l_mahakam).
    - [Krasnolud](#p_morgan) pośle informacje do banku w [Gors Velen](#l_gors_velen) w kwestii honorarium [Kajetana](#g_kajetan).
    - Przed snem oboje próbujemy ponownie skontaktować się z [Eskelem](#p_eskel), na próżno.
    - Rano, zaraz po śniadaniu, ruszamy w góry. Na wspinaczce schodzi nam dobra część dnia, ale z pomocą magii [Kajetana](#g_kajetan) i różnych innych sztuczek idzie nam zdecydowanie szybciej, aniżeli konwencjonalnie. Po drodze mijamy inne, mniejsze jamy i otwory - w rzeczy samej, tutejsze góry przypominają ser z dziurami. Z góry widzimy w dali [Brokilon](#l_brokilon) - ciemny i zwarty, pocięty jedynie cieniutkimi wstęgami rzek - teraz otoczony magiczną mgłą.
2. Niby zwykła jaskinia
    - Tułamy się po pustej jaskini, nic nie znajdując ani nie wyczuwając żadnej magii. Jedyne, co dowodzi, że to właściwe miejsce, to ukryty znak pozostawiony przez [Zerrikankę](#p_chida) przy wejściu.
    - W końcu [Kajetan](#g_kajetan) zauważa, że zrezygnowane, przesmradzające się po pomieszczeniu towarzystwo dziwnym trafem zawsze omija jego środek. Traci sowę, która uderza w niewidzialną barierę próbując się tam dostać.
    - Domyślając się magii, [czarodziej](#g_kajetan) rozprasza dwa czary ukrywające - maskowanie magicznej aury oraz iluzję. Jaskinia zmienia się nie do poznania - rozświetlona czerwoną łuną bijącą od strużek lawy, w środku ma obsydianowy obelisk z rdzawymi inkluzjami. Dookoła kamienia widać gniazdo [raraszka](#b_raraszek), potłuczone jaja przypominające geody i samą bestię - martwą, wprawnie ubitą. Większą od tej, której my się pozbyliśmy, ani chybi samicę. 
    - [Chida](#p_chida) znajduje szczątki swojej siostry oraz jej dwie złote bransoletki. Zabiera je, by pochować należycie, w ojczyźnie.
    - Bariera broniąca wstępu na środek jest fizycznie namacalna. [Elf](#g_kajetan) decyduje się skonsultować z konfratrami - ktoś włożył wiele wysiłku, by zabezpieczyć to miejsce. Wysyła notkę do [Triss](#p_triss_merigold) i [Zangenisa](#p_zangenis). [Czarodziejka](#p_triss_merigold) jest poza [Thanedd](#l_wyspa_thanedd), wróci dopiero wieczorem i wtedy się skontaktuje. Z kolei jej [kolega po fachu](#p_zangenis) obiecuje "oddzwonić" za parę godzin.
    - Nie mając nic szczególnego do roboty, sprawdzamy okolicę. Na zewnątrz, na oddalonej nieco półce skalnej, [Ilana](#g_ilana) odnajduje porzucone obozowisko, a w jukach - muszlę komunikacyjną, prawdopodobnie należącą do [Eskela](#p_eskel). Pomaga jej [Kristoff](#p_kristoff), który po odsłonięciu punktu mocy miał problem z opanowaniem swojego daru. Jego lis, zaciekawiony, zmaterializował się i usilnie próbował przedostać za barierę, do kamienia. Płoszy się dopiero, gdy w jaskini zjawia się [dozorca](#p_zangenis).
    - Po jakimś czasie z [Kajetanem](#g_kajetan) kontaktuje się [Zangenis](#p_zangenis). [Ilana](#g_ilana), obserwując minę pryncypała [Risbergu](#l_gora_cremora), gdy jej kompan tłumaczy w czym rzecz, przeczuwa, że coś jest na rzeczy i nie myli się zanadto.
    - [Zangenis](#p_zangenis), początkowo pod postacią ognistego duplikatu, po chwili odwiedza nas osobiście. Nazywa punkt mocy "swoim", przynależnym do [Risbergu](#l_gora_cremora) i tenże zasilającym. Zabezpieczył go zaraz po tym, jak skończył się jego areszt domowy. To on rozpytywał o [raraszka](#b_raraszek) i rozmawiał z naszymi kompanami.
    - [Wiedźmin](#p_eskel) był tu, a teraz jest jego "gościem". [Mag](#p_zangenis) bez ogródek przyznaje, że zrobił to, by utrzeć nosa [Triss](#p_triss_merigold), aby nie wciskała go w nie swoje sprawy.
    - [Ilana](#g_ilana), korzystając z okazji, pyta o sprawę kamiennej flaminiki. [Zangenis](#p_zangenis) proponuje, by spotkać się w [Gors Velen](#l_gors_velen) i do odczyniania uroku rzeczywiście spróbować użyć krwi [dziewczyny](#g_ilana).
    - [Dozorca Risbergu](#p_zangenis) uprzejmie wyprasza nas z jaskini, po czym rozpoczyna pracę nad przywróceniem zabezpieczeń.
    - Schodzimy z gór i udajemy się na nocleg. Wieczorem megaskopuje do nas [Triss](#p_triss_merigold), z pomocą [Mardina](#p_mardin). Przekazujemy czarodziejce czego się dowiedzieliśmy, jest bardzo niezadowolona. Zdaje się nie wiedziała o związku punktu mocy i twierdzy pod górami. Prosi tylko, by pozbierać rzeczy [Eskela](#p_eskel), co też [Ilana](#g_ilana) uskutecznia.
    - Na kajetanową wzmiankę o złośliwych staruchach, [Kristoff](#p_kristoff) opowiada o Gremiście - starszym druidzie, specu od ziół i najbardziej zarozumiałym, wrednym i nieprzyjemnym starcu na całych Wyspach.
    - Grzejąc się w cieple wieży [Kajetana](#g_kajetan), dyskutujemy jak najlepiej pozbyć się [krabopająka](#b_krabopajak). [Mardin](#p_mardin), zapytany przez [elfa](#g_kajetan) o to, czy na [Thanedd](#l_wyspa_thanedd) mają specjalne miejsce na potwory, podsuwa pomysł, by miast bestię ubić, wypuścić ją w las, gdzie może znajdzie sobie miejsce wśród swoich pobratymców.
3. W stronę Adalette
    - Rano zwijamy obóz i zamiarujemy udać się na [krabopająka](#b_krabopajak). Zdaniem [Ivara](#p_ivar) najlepiej będzie przejść przez góry i śladem innych dopływów dotrzeć do źródeł Adalette, gdzie bestia ponoć grasuje.
    - Z pomocą zwabionego ptaka [Ilana](#g_ilana) wysyła wiadomość do karczmarza, by zabrał i przechował rzeczy [Eskela](#p_eskel), w zamian oferuje pokryć koszt takowego depozytu.
    - Ruszamy wzdłuż gór i rzek. W drodze mijamy pomniejsze osady i licznie pasącą się trzodę. Od napotkanych pastuchów otrzymujemy wskazówki jak dotrzeć do pobliskich wsi: Nowa Rogowizna, Nowa Smolarnia i Jaworki.
    - [Kajetan](#g_kajetan) z typowym dla siebie przekąsem pyta, co też stało się ze Starą Rogowizną. Dowiadujemy się, że dawniej, gdy tatko naszego rozmówcy na chleb mówił bep, cała wieś została wymordowana przez wilkołaka.
    - Późnym popołudniem docieramy do małej wioski liczącej niespełna tuzin chat. Od miejscowych dowiadujemy się, że to Jaworki. Jeden z chłopów, zapytany o drogę do Adalette, przestrzega przed endriagami panoszącymi się dalej na Południe.
    - Na wspomnienie o endriagach [Ivar](#p_ivar) przypomina sobie, że to właśnie te bestie zaatakowały powóz niepomnej smarkatej szlachcianki.
    - Trochę ponad dzień drogi na północny-zachód jest Anchor - faktoria, najbliższe miasto w okolicy. Dalej, z biegiem Adalette można dotrzeć do Małego Bagna, wsi na rozlewiskach, a potem, już w [Cidaris](#l_cidaris) jest Caelf, kolejne dość duże miasto.
    - Sporo ludzi w tych okolicach pamięta sławetną kaźń z wilkołakiem i wiedźminem. Między innymi siedząca pod chatką samotna babuleńka, która baja o przystojnym, młodym drwalu, co go wiedźmin z wilkołactwa odczarował:
        - ponoć miał powodzenie u panien (drwal, nie wiedźmin), ale był samotnikiem i stronił od ludzi
        - żył sam, na uboczu, jakieś 2 godziny drogi od wsi stała niegdyś jego chata (możliwe, że wciąż coś się z niej ostało)
        - miał talent do robienia w drewnie - rzeźbił prawdziwe cuda
        - gdy miejscowi dowiedzieli się o jego "przypadłości" i dali mu odczuć malejące zaufanie, wyniósł się gdzie diabeł mówi dobranoc
    - [Ilana](#g_ilana) jest żywo zainteresowana i próbuje od staruszki wydębić kij, na którym się opiera - ponoć rzeczony wagabunda wystrugał go, kiedy kobiecina była młodsza. Wskazują też na to inicjały wyryte w drewnie: O.D. [Kajetan](#g_kajetan), słysząc część rozmowy, bez zastanowienia wcina się, mówiąc [Ilanie](#g_ilana) w krótkich, żołnierskich słowach, by odstosunkowała się od kostura starszej pani.
    - [Druidka](#g_ilana), nie chcąc robić sceny przy starowince, czeka aż się nieco oddalimy, by wygarnąć [Kajetanowi](#g_kajetan), co myśli o jego "występie". Nie mając w pobliżu drzewa, na które może pójść gryźć się w język, rzuca w złości, że [czarodziej](#g_kajetan) powinien stulić dziób i nie wtrącać się, gdy ona usiłuje potencjalnie dowiedzieć się czegoś o swoich korzeniach.
    - W lekko nadpsutej atmosferze, docieramy do naszej destynacji - rozlewiska będącego źródłem Adalette, gdzie stajemy na nocleg. Tym razem [Kajetan](#g_kajetan) stylizuje lokum na stary młyn wodny.

##### [Sesja 142](#sesja-142) [Sesja 144](#sesja-144)