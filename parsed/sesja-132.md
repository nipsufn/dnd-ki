### Sesja 132
##### [Sesja 131](#sesja-131) [Sesja 133](#sesja-133)
1. Powroty i ciepłe powitania
    - [Kajetan](#g_kajetan) i [wiedźmin](#p_gaetan) docierają do miasta pierwsi, jakoś po południu. Na podgrodziu zachodzą ich nilfgaardzkie fircyki-najemnicy. Prowodyr grupy oferuje piwo i zapłatę w zamian za informacje z bagien, gdy jego podkomendni próbują ich okrążyć. Najemników jest w sumie szóstka, co więcej, w okolicy akuratnież nie kręci się ani jeden strażnik miejski.
    - [Kajetan](#g_kajetan), dalej z powodzeniem zgrywając wiejskiego głupka, udaje przydupasa [Gaetana](#p_gaetan) i odmawia współpracy. Gdy jeden z [Nilfgaardczyków](#l_nilfgaard) próbuje złapać go za ramię, wiedźmin odwija mu się grożąc mordobiciem. [Elf](#g_kajetan) kątem oka wyłapuje faktycznego szefa zamieszania - kryjącego się z boku w cieniu kapelusza ex-oficera, osobistego ochroniarza szefa Salamander z [Kerack](#l_kerack).
    - Nie chcąc iść na noże z wiedźminem, na znak tego w kapeluszu banda odstępuje i życzy im dobrego dnia. [Czarodziej](#g_kajetan) i [wiedźmin](#p_gaetan) idą do karczmy, w której się rozbiliśmy.
    - Chwilę po nich do karczmy wpada [Lambert](#p_lambert), trochę potarmoszony. Mówi, że będąc na bagnach on też wdał się w utarczkę z najemnikami, którzy go tam przydybali. Niestety tamci byli mniej roztropni i spróbowali swojego szczęścia w bitce. Jak widać, owo szczęście im jednak nie dopisało.
    - [Ilana](#g_ilana) także rusza z powrotem. Na odchodne, stojąc pod lasem jeszcze raz prosi Druida o przemyślenie sprawy.
    - Po drodze do [Tuzli](#l_tuzla) znajduje świeżo zaszlachtowanego zbira-kultystę. Polana, na której znajdują się zwłoki nosi ślady potyczki. Niestety podmokły teren skutecznie uniemożliwia prześledzenie przebiegu zdarzeń.
    - Późnym wieczorem [druidka](#g_ilana) dociera do bram miasta. Po koczujących tu ludziach zostały już tylko ślady obozu.
    - Strażnik okrzykuje ją, ale na szczęście nie czyni wstrętów i mimo późnej pory wpuszcza bocznym wejściem. Ledwie po przejściu ktoś zarzuca jej worek na głowę i usiłuje ogłuszyć dając lagą w potylicę.
    - [Ilana](#g_ilana), nadal przytomna, pada na ziemię i czuje, jak ktoś próbuje skrępować jej ręce. Zdziera worek z głowy, by w tym momencie ujrzeć, jak strażnik z ciężkim mieszkiem w ręku znika po drugiej stronie bramy zatrzaskując za sobą drzwi. Po reszcie strażników ślad wszelki także zaginął.
    - Próbuje zrzucić z siebie jednego z dwóch napastników, niestety średnio jej się to udaje, więc - nauczona przewrotnością ludzkiej natury - miast o pomoc, drze się ile pary w płucach _"pożar, pali się!"_.
    - Zagrywka udaje się nad podziw dobrze - ludzie zaczynają wyglądać przez okna, co ciekawe, w kierunku zrujnowanej, spalonej przed laty budowli, a co poniektórzy wychodzą na ulicę. Porywacze tracą rezon i niechając dalszych prób uprowadzenia, biorą nogi za pas.
    - Ludzie, początkowo zaciekawieni pożarem, szybko rozchodzą się wspomagani kopniakami i przekleństwami strażników.
    - [Ilana](#g_ilana), umorusana i poturbowana, trafia w końcu do karczmy. Opowiada o swej nieprzygodzie na bramie, do wtóru z żalami pozostałych, których najemnicy próbowali wziąć na spytki. [Lars](#p_lars) dowiedział się, że [Nilfgaardczycy](#l_nilfgaard) zorganizowali łapankę ludzi z bagien i przetrzymują ich w jakiejś szopie, próbują wyciągnąć wszelkie informacje na temat Druida i jego zastępów. Złapali między innymi starszą ex-kapłankę Krwawej Matki - głowę kultu, który dominował tu, nim któregoś dnia budynek ich kościoła doszczętnie spłonął.
2. Narada
    - [Mozaik](#p_mozaik) zarządza zebranie w pokoju. Wpierw rzuca jakieś zaklęcie chroniące przed podsłuchem, a następnie tłumaczy treść swojej enigmatycznej wiadomości: Dagomir posłał do [Nilfgaardu](#l_nilfgaard) po zbrojne wsparcie w rozprawie z Druidem. Posiłki są już podobno w drodze i będą tu za tydzień - dwa. Musimy więc załatwić [Keirę](#p_keira_metz), nim wkroczą do miasta.
    - Wiedźmini preferują rozwiązanie siłowe, szczególnie [Lambert](#p_lambert), który ma problem z ukryciem, jak bardzo personalną jest dla niego ta misja. Nie uchodzi to także uwadze [Gaetana](#p_gaetan), który otwarcie wyszydza "honorowy kodeks szkoły Wilka". Wyciągają na tapet jakąś starą animozję, przez którą prawie skaczą sobie do gardeł:
        - idzie o jakichś dwóch innych wiedźminów ze szkoły Kota, Bertrama Taulera i Aidena, przyjaciela [Lamberta](#p_lambert)
        - ten drugi został ponoć zamordowany przez Bertrama
        - za wszystkim stał jakiś szlachetka czy inny diuk, który napuścił wiedźminów na siebie
        - gdy Bertram dowiedział się, że go wykorzystano, porzucił fach i został kupcem w ([Novigradzie](#l_novigrad)?)
        - [Lambert](#p_lambert) dowiedział się o wszystkim, ale poniechał zemsty na Bertramie
        - [Gaetan](#p_gaetan) chce, by [Lambert](#p_lambert) załatwił mu spotkanie z Bertramem
    - Swadę ucina [Mozaik](#p_mozaik), która chce usłyszeć od wszystkich pomysły co dalej z naszą akcją:
        - [Kajetan](#g_kajetan) wstrzymuje się od wyrażenia własnego poglądu, miast tego deklaruje absolutne poparcie dla [Ilany](#g_ilana)
        - [Ilana](#g_ilana) uważa, że powinniśmy spróbować raz jeszcze nakłonić Druida do pomocy, być może uciec się do jakiejś sztuczki teraz, kiedy wiemy o nim trochę więcej; jeżeli się to nie uda, nie będzie stawać reszcie na zawadzie, ale i nie przyłoży ręki do rozlewu krwi
        - [Lars](#p_lars) uważa, że nie ma czasu na ceregiele i trzeba pozbyć się Druida
    - Ostatnie i decydujące słowo należy jednak do [Mozaik](#p_mozaik). [Czarodziejka](#p_mozaik) wolałaby rozwiązać to pokojowo, ale jeśli druga próba negocjacji spełznie na niczym, wówczas jest zdeterminowana, by przejąć punkt Mocy siłą.
3. I po naradzie
    - [Mozaik](#p_mozaik) i [Lars](#p_lars) zajmują się szczegółami dalszego planu działania i przygotowaniem ekwipunku.
    - Wiedźmini schodzą do głównej sali celem załagodzenia animozji procentami. [Kajetan](#g_kajetan) przysiada się do nich na chwilę. Dopiero po kilku kieliszkach i przedłużającym się milczeniu rozwiązują się języki i [Lambert](#p_lambert) opowiada coś więcej o Bertramie.
    - [Ilana](#g_ilana) przypomina sobie o wiadomości od [Skovika](#p_skovik) i korzystając z wolnej chwili odpisuje, w nieco niezdarnych słowach. Pyta, czy udało mu się dotrzeć do [Artisa](#p_druid_artis). Następnie zmienia się z [Kajetanem](#g_kajetan) przy stoliku wiedźminów.
    - [Druidka](#g_ilana) chce od wiedźminów deklaracji, że nie wezmą się do mordobicia przedwcześnie i dadzą jej czas na rozmowę, szczególnie [Lambert](#p_lambert). Wiedźmini niechętnie przystają na ten warunek.
    - [Gaetan](#p_gaetan) bezceremonialnie mówi [Ilanie](#g_ilana), że podjął się zlecenia na nią, które wystawił właściciel [W Pół Drogi](#l_pol_drogi). Dodaje, że słynie z nieposzlakowanej opinii i jak dotąd dopełnił każdego zlecenia. Ma jednak czas. Radzi jej więc, by ułożyła się z krasnoludem i przekonała go do zdjęcia ogłoszenia.
    - Do karczmy wchodzą dwaj pstrokaci najemnicy. Kupują od karczmarza zapasy jadła i picia, i każą je sobie zapakować. [Ilana](#g_ilana) zostawia wiedźminów przy flaszce i podchodzi do kontuaru pod pretekstem zamówienia sobie kolacji. Przekazuje [Nilfgaardczykom](#l_nilfgaard) swoje pozdrowienia dla kolegi spod bramy. Mężczyźni nie dają się sprowokować, rzucają jedynie na odchodne coś po ichniejszemu i wychodzą.
    - [Ilana](#g_ilana) zabiera kolację do pokoju. Przemyślawszy sobie parę spraw chce rozmówić się z [Kajetanem](#g_kajetan).
    - [Elf](#g_kajetan) na szczęście jeszcze nie śpi. [Dziewczyna](#g_ilana) prosi go, aby wziął kilka głębokich oddechów i przyjął to, co ma mu do powiedzenia możliwie ze spokojem. [Kajetan](#g_kajetan) jak zwykle pajacuje, więc mówi mu wprost kim naprawdę jest Jedyny Prawdziwy Druid. Mina mu rzednie, ale przyjmuje to z godnym podziwu opanowaniem.
    - [Druidka](#g_ilana) prosi, by mimo tego, co właśnie usłyszał obiecał, że da jej czas na rozmowę z [Ivrynem](#p_arcydruid_ivryn). Jeżeli nie uda się go przekonać, nie zabroni [Kajetanowi](#g_kajetan) zamordować go z zimną krwią za to, co zrobił w [Carreras](#l_carreras), jeśli taka będzie jego wola.
4. Wieści zaskakującej treści
    - W nocy [Ilana](#g_ilana) śni się [Finarrinowi](#p_druid_finarrin):
        - zastaje go na polanie, pilnującego bawiących się dzieci
        - z dziećmi bawi się [Gebo](#p_gebo) i coś, co przypomina jakiś ciemny, niewyraźny, roziskrzony obłok
        - zapytany jak ma się [Kristoff](#p_kristoff) wskazuje na tenże obłok i mówi, by sama go zapytała
        - [Ilana](#g_ilana), zaskoczona, odpuszcza temat i pyta o [Ivryna](#p_arcydruid_ivryn)
        - był ponoć szanowanym magiem, w [Mayenie](#l_mayena) nauczał o magii żywiołów
        - wcześniej był [hierofantą](#p_druid_finarrin) w [Kovirze](#l_kovir)
        - miał rodzinę, która przeniosła się wraz z nim z [Koviru](#l_kovir); nie mieszkali jednak w [Mayenie](#l_mayena), a gdzieś w okolicy ([Carreras](#l_carreras)?)
        - żył w dość przyjaznych stosunkach z innymi magami
        - w pewnym momencie opuścił [Mayenę](#l_mayena), a gdy wrócił, zmienił się nie do poznania
        - po tym słuch wszelaki po nim zaginął
        - [Ilana](#g_ilana) pyta [Finarrina](#p_druid_finarrin), czy wie cokolwiek o wydarzeniach z [Carreras](#l_carreras); mentor nachmurza się i ucina dyskusję stwierdzeniem, że to, co stało się w [Mayenie](#l_mayena), nie powinno nigdy mieć miejsca
    - Sen kończy się, a [Ilanę](#g_ilana) budzi stuk dzioba o parapet. Ku jej szczeremu zdziwieniu, na parapecie siedzi nie kruk, a skulony, równie zdezorientowany bocian. Ptak przyniósł wiadomość od [Ivryna](#p_arcydruid_ivryn): druid zmienił zdanie - widzi ile krzywd wyrządził w [Ysgith](#l_ysgith) i chce z tym skończyć. Pomoże nam jeśli my pomożemy mu zerwać pakt z kultystami.
    - [Ilana](#g_ilana) zrywa się na równe nogi. Do świtu pozostało niewiele, budzi więc drzemiącego jeszcze [Kajetana](#g_kajetan). [Elf](#g_kajetan) jest raczej nieporuszony rewelacjami, nie wierzy w nagłą przemianę i nadal uważa, że [Ivryna](#p_arcydruid_ivryn) należy się pozbyć.
    - Obudzona [Mozaik](#p_mozaik) przyjmuje do wiadomości nowe fakty z wyraźną ulgą. Zbywa [Ilanę](#g_ilana) obietnicą rozmówienia się przy śniadaniu, chcąc zaznać jeszcze trochę snu.
    - [Druidka](#g_ilana), zrugana przez odsypiających libację wiedźminów, wyciąga [Kajetana](#g_kajetan) na korytarz. Rozmawiamy o kwestii nilfgaardzkich najemników. Zdaniem [Ilany](#g_ilana) warto by się z nimi rozmówić, by choć na chwilę poniechali polowania i dali nam czas na przeprowadzenie akcji. [Kajetan](#g_kajetan) ma pewne wątpliwości.
5. Akcja - anulacja
    - Nad ranem, przy śniadaniu [Ilana](#g_ilana) dzieli się nowinami także z resztą drużyny. Obaj wiedźmini zostają szczegółowo wypytani o wszelkie kwestie związane z paktem Leszego/Druida oraz jak takowy zerwać.
    - Wychodzi na to, że zby unieważnić pakt, wystarczy pozbawić życia którąkolwiek z jego stron. Druida nie da się skutecznie ukatrupić, póki żyje ten, z którym zawiązał pakt, więc wybór jest prosty - musimy wyeliminować Usta Jedynego Prawdziwego Druida. Sprawa nie będzie jednak trywialna, bo dzięki paktowi Usta może podług swojej woli używać mocy Druida.
    - [Mozaik](#p_mozaik) podkreśla, że mamy działać incognito, a więc żadnego bratania się z najemnikami, a już na pewno nie ma mowy o czarach, które ktoś mógłby zobaczyć. Wysyłamy więc [Lamberta](#p_lambert), by jako wiedźmin się z nimi dogadał.
    - [Lambert](#p_lambert) wraca z pustymi rękami - [Nilfgaardczycy](#l_nilfgaard) zwinęli się i przed świtem ruszyli w stronę lasu.
    - Nie tracąc czasu zbieramy się kawałek za miastem, skąd [Mozaik](#p_mozaik) teleportuje nas wprost na polankę, w miejsce, gdzie kilka dni temu [Kajetan](#g_kajetan) natknął się na kultystów. Na drzewie wisi to, co pozostało z nieszczęśnika będącego rytualną ofiarą, mocno posunięte w rozkładzie. [Ilana](#g_ilana) ze zdziwieniem konstatuje, że drzewo, do którego go przybito, posiada puls.
    - Podczas teleportacji [Kajetan](#g_kajetan) doznaje dziwnej wizji. Jego wzrok ciągnie ku moczarom, gdzie pod wodą, w jeziorze widzi sylwetki elfów w niegdyś bogatych szatach (orszak elfiej księżniczki z legend?). Widzi ich oczy śledzące go. Wygląda to jakby postaci próbowały uwolnić się spod wody, która więzi ich taflą lodu lub jakąś inną niewidzialną barierą. Nad jeziorem tym stoi uschnięte drzewo, które także rzuca się w oczy. Majak mija, gdy zaklęcie przenosi nas do destynacji.
    - Pod przewodnictwem [Gaetana](#p_gaetan) docieramy w okolice obozu bandytów-kultystów. Przyczajamy się na skarpie, skąd rozciąga się idealny widok na obozowisko. Kultyści zabunkrowali się w dawnej drwalskiej sadybie i przerobili ją na swoją fortecę. Po obozie kręci się kilku pachołków, w tym czterech typków w długich szatach, których [Kajetan](#g_kajetan) rozpoznaje jako akolitów. Siedzą przy ognisku i odprawiają chyba jakieś modły. Co ciekawe, każdy z nich ma krwawą plamę na szatach wskazującą na niedawną ranę w okolicy serca.
    - Debatujemy co robić. [Ilana](#g_ilana) sugeruje, by miast bezmyślnie atakować obóz, wpierw zrobić rekonesans - trzeba zorientować się gdzie jest mówca i ile mamy czasu, nim dotrą tu [Nilfgaardczycy](#l_nilfgaard). Dzielimy się na dwie grupy i ustalamy plan:
        - [Ilana](#g_ilana), [Lars](#p_lars) i [Mozaik](#p_mozaik) zejdą do fortu na przeszpiegi - policzą dokładnie ludzi i odszukają Usta
        - [Kajetan](#g_kajetan) zostanie tu z wiedźminami i pośle swoją sowę nad lasem
        - gdy sowa zauważy najemników, [Kajetan](#g_kajetan) powiadomi resztę i wówczas zdecydujemy co dalej
    - Zakradamy się do obozu - magowie pod iluzją niewidzialności, [Ilana](#g_ilana) jako konik polny. Z bliska widać, że główny budynek został wzmocniony i ufortyfikowany. Oprócz niego są tu namioty, każdy mieszczący po 2-3 ludzi. Po obozie przesmradza się w sumie około tuzina ludzi. Niektórzy mają pół twarzy w glinie i korze, a inni są tylko lekko nią upstrzeni (oznaczenie rangi?).
    - Wejścia do fortecy broni dwóch dziwnie wyglądających, trochę sztywnych pachołków. W środku, na piętrze jest stół, a na nim zwłoki. W zwłokach w okolicy brzucha coś lekko porusza się pod skórą. W pokoju obok, rozebrany do pasa siedzi pogrążony w medytacji mówca. Jego całe odkryte ciało pokrywają blizny po oparzelinie.
    - Nagle modlitwa akolitów przybiera na sile. Dołączają do niej także pozostali obozowicze. Usta okrywa się szatą i wychodzi do nich. Wszyscy gromadzą się przy ognisku na coś jakby rytuał:
        - jeden z twarzą upstrzoną gliną klęka przy ognisku i rozwiera ręce
        - podchodzi do niego Usta i wygłasza jakąś mowę lub modlitwę; co dziwne pada w niej pozdrowienie dla Krwawej Matki
        - reszta kultystów otacza ich kołem
        - skończywszy przemowę, mówca bierze do ręki sierp i wkłada go w ogień, nie bacząc na to, że ogień pali mu dłoń
        - gdy ostrze aż goreje, wyjmuje je i wbija w serce nowicjusza
        - nowicjusz zastyga podtrzymywany za ręce przez akolitów; jego oczy zachodzą mgłą, gdy po chwili wraca do nich życie
    - W tym czasie sowa [Kajetana](#g_kajetan) wraca z informacją, że zauważyła [Nilfgaardczyków](#l_nilfgaard). Idą dość wolno, ciężko obładowani ekwipunkiem. Dotrą tu za godzinę - dwie.
    - [Kajetan](#g_kajetan) przesyła wiadomość do [Mozaik](#p_mozaik), która decyduje się działać. Przyczajona w wieżyczce przy wejściu do obozu, rzuca iluzję na ogień, który staje się zielony i przybiera kształt drzewa. Z drzewa tego spadają liście-iskry i układają się na ziemi w napis "Niebezpieczeństwo", wskazując na kierunek, z którego nadciągają najemnicy.
    - Fortel [czarodziejki](#p_mozaik) powoduje chaos wśród kultystów - zaczynają biegać jak mrówki w mrowisku, ignorując Usta próbującego zapanować nad sytuacją. W tej samej chwili za jego plecami materializuje się [Lars](#p_lars) i przystawia mu sztylet do gardła.

##### [Sesja 131](#sesja-131) [Sesja 133](#sesja-133)